---
id: "belle-en-het-beest-gearrangeerd-huwelijk"
title: "‘Belle en het beest’ gaat over een gearrangeerd huwelijk"
authorhandle: "shannaverspreet"
day: "2018/09/18"
source_url: "https://www.theatlantic.com/entertainment/archive/2017/03/marrying-a-monster-the-romantic-anxieties-of-fairy-tales/521319/"
source_name: "theatlantic.com"
img_credit: "publicdomainpictures.net - Warwick Goble, 1913"
keywords: ["belle","en","het","beest","gearrangeerd","huwelijk","uithuwelijken","uitgehuwelijkt","sprookje","betekenis","geschiedenis","ontstaan","leprince","beaumont","barbot","villeneuve"]
---
# ‘Belle en het beest’ gaat over een gearrangeerd huwelijk
Het sprookje wordt zo mooi verteld dat we bijna vergeten waar het echt om draait. In **‘Belle en het beest’** stuurt een vader zijn **jonge dochter naar een wildvreemde man,** waar ze de rest van haar leven moet wonen. Eigenlijk wordt Belle **uitgehuwelijkt** aan het beest.

En dat is ook het hele punt van het sprookje. Tenminste, toen **Jeanne-Marie Leprince de Beaumont** het schreef in de 18e eeuw. Ze baseerde zich op een eerder verhaal van **Gabrielle-Suzanne Barbot de Villeneuve** over een meisje dat verliefd wordt op een beestachtige man.

De Beaumont gaf aan ‘Belle en het beest’ een romantische twist. Het beest was **niet zo gruwelijk** als in het originele verhaal: hoe hij er precies uitziet, wordt overgelaten aan de verbeelding van de lezer. En de belangrijkste boodschap is **dat het allemaal wel goed afloopt.** In het begin is Belle bang van die vreemde man, maar uiteindelijk leert ze hem beter kennen en **leert ze van hem te houden.** Zo hoopte de Beaumont **jonge meisjes voor te bereiden** op een later huwelijk. Ze zullen in het begin waarschijnlijk bang en onwennig zijn, maar ze moeten erop vertrouwen dat hun man wel zal meevallen. Net als het beest.