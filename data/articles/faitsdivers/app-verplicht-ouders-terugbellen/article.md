---
id: "app-verplicht-ouders-terugbellen"
title: "Een app verplicht tieners om hun ouders terug te bellen"
authorhandle: "shannaverspreet"
day: "2014/08/24"
source_url: "https://www.hln.be/hln/nl/38/Familie/article/detail/1994881/2014/08/17/Zo-zal-je-kind-nooit-meer-je-sms-jes-negeren.dhtml?utm_campaign=socialredactie&utm_content=nieuws&utm_medium=Social&utm_source=hootsuite"
source_name: "hln.be"
img_credit: "flickr.com/pabak"
keywords: ["app","ouders","tieners","controle","controleren","smartphone","gsm"]
---
# Een app verplicht tieners om hun ouders terug te bellen
De gsm – het is een vloek en een zegen. We zijn tegenwoordig altijd en overal bereikbaar… Maar iedereen kent de furie van een ouder wanneer de kinderen niet opnemen. Een boze moeder uit Texas heeft dan ook het lot in eigen handen genomen: haar kinderen zullen haar niet meer kunnen negeren!

Sharon Standifird heeft een app ontwikkeld die haar kinderen verplicht haar terug te bellen. Wanneer Sharon haar kinderen belt en ze nemen niet op, dan wordt hun gsm namelijk tijdelijk geblokkeerd. Ze hebben dan een toegangscode nodig om hun telefoon te kunnen ontgrendelen… En die code moeten ze van mama krijgen.

![youtube.com](2.jpg "Credit: youtube.com")

De app – die de toepasselijke naam ‘Ignore No More’ kreeg – zorgt er dus voor dat je niet meer kan sms’en, spelen of surfen met je smartphone. Het enige dat je nog wel kan, is je ouders opbellen. Zij kunnen dan eindelijk zeggen wat ze te zeggen hebben en jij krijgt de code om de app uit te schakelen.

Ouders hebben verder geen enkele controle over de smartphone van hun kinderen. Ze kunnen dus niet zien wat er in je sms’jes staat en ze kunnen ook niet aan je Facebook, Twitter of Instagram. De app zorgt alleen voor een kort ongemak voor de kinderen.

Volgens Sharon werkt de app alvast geweldig – haar zoon negeert geen enkel telefoontje meer. Wie hem zelf wil uittesten, kan ‘Ignore No More’ vinden in de Google Play store. Er wordt nog gewerkt aan een Apple-versie.