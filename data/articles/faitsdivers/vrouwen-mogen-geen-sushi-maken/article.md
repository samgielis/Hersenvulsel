---
id: "vrouwen-mogen-geen-sushi-maken"
title: "Waarom vrouwen geen sushi mogen maken"
authorhandle: "shannaverspreet"
day: "2018/06/16"
source_url: "https://www.washingtonpost.com/world/asia_pacific/roll-over-male-sushi-chefs-in-japan-women-challenge-tradition/2016/02/06/c2e037f8-c480-11e5-b933-31c93021392a_story.html?noredirect=on&utm_term=.99d66c7086e8"
source_name: "washingtonpost.com"
img_credit: "commons.wikimedia.org"
keywords: ["sushi","chef","kok","Japan","vrouw","man","mag","niet","verboden","menstruatie","cyclus","traditie"]
---
# Waarom vrouwen geen sushi mogen maken
Sushi en Japan, ze gaan hand in hand. Traditioneel mocht die sushi alleen door mannenhanden gemaakt worden. Vrouwen zouden ongeschikt zijn om de typische visgerechten te bereiden… **door hun menstruatiecyclus.**

Sushi maken is een kunst die overgedragen wordt **van vader op zoon.** Een vrouwelijke sushichef was, tot een paar jaar terug, dan ook moeilijk te vinden. Net als scholen waar je het vak kan leren. De [’Tokyo Sushi Academy’](https://sushischool.jp/) opende in 2002 pas de deuren. Nu is ongeveer **1 op 5 studenten een vrouw.**

![commons.wikimedia.org - Jiro Ono en zijn zoon Yoshikazu](sushi jiro ono.jpg "Credit: commons.wikimedia.org - Jiro Ono en zijn zoon Yoshikazu")

Jiro Ono is met zijn drie Michelinsterren een van de bekendste sushichefs ter wereld. Ook hij gaf zijn kennis door aan zijn zoon Yoshikazu. Die kwam [in 2011 met een opvallende uitspraak in de media.](https://www.businessinsider.com/jiro-onos-son-says-women-cant-be-sushi-chefs-2015-8?international=true&r=US&IR=T) Volgens hem kunnen vrouwen geen goede sushi maken, **omdat de menstruatiecyclus de smaakzin zou aantasten.** Een goede chef heeft een uitstekende smaakzin, en moet dus een man zijn.

Hoewel vrouwen nu in Japan het vak ook mogen leren, moeten ze nog steeds opboksen tegen dit soort vooroordelen. Veel oudere chefs geloven er nog in en **nemen geen vrouwelijke keukenhulp aan.** Een Japanse die het ver wil schoppen in de keuken, heeft dus meer kans in het buitenland.