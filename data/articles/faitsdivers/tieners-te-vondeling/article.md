---
id: "tieners-te-vondeling"
title: "Leg uw tieners te vondeling"
authorhandle: "shannaverspreet"
day: "2014/08/1"
source_url: "https://www.wowt.com/home/headlines/34874214.html"
source_name: "wowt.com"
img_credit: "flickr.com"
keywords: []
---
# Leg uw tieners te vondeling
In elke Amerikaanse staat bestaat een zogenaamde ‘safe-haven law’. Ouders kunnen een pasgeboren kind veilig te vondeling leggen bij een ziekenhuis, kerk of politiekantoor, waarna het kind geadopteerd kan worden door een nieuwe familie. In België kennen we hetzelfde principe, met de vondelingenschuif.

Dat zo’n wet duidelijk en gedetailleerd moet worden omschreven, blijkt wel uit de ‘safe-haven law’ van de staat Nebraska. In juli 2008 ging deze wet daar voor het eerst van kracht: ouders konden hun kinderen achterlaten op een veilige plaats, zonder vervolgd te worden. Probleem? De wet van Nebraska omschrijft een ‘kind’ als een persoon ‘onder de leeftijd van 18’. Met als gevolg dat maar liefst 35 kinderen te vondeling werden gelegd, waaronder ook vele tieners.

In november 2008 werd de wet aangepast – de leeftijd van de kinderen is nu beperkt tot 30 dagen. Wat er uiteindelijk gebeurd is met de achtergelaten tieners, is helaas niet bekend…