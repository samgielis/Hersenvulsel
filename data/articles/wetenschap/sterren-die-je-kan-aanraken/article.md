---
id: "sterren-die-je-kan-aanraken"
title: "Sterren die je kan aanraken"
authorhandle: "shannaverspreet"
day: "2014/09/11"
source_url: "https://io9.com/5833976/nasa-scientists-have-discovered-stars-that-are-cool-enough-to-touch"
source_name: "io9.com"
img_credit: "wikimedia.org"
keywords: ["sterren","ster","nasa","koel","koud","Y-dwerg","Y-dwergen","dwergster","ontdekt"]
---
# Sterren die je kan aanraken
NASA heeft een aantal sterren ontdekt die je met je blote hand zou kunnen aanraken. Theoretisch gezien, natuurlijk. De zogenaamde ‘Y-dwergen’ hebben een temperatuur die lager is dan die van het menselijk lichaam – de koelste sterren die tot nu toe gevonden zijn.

De Y-dwergen behoren tot de groep van sterren die door NASA tot ‘bruine dwergen’ zijn gedoopt. En deze bruine dwergen worden ook wel eens ‘gefaalde sterren’ genoemd. Ze doen namelijk niet wat je van een ster zou verwachten: branden.

![wikimedia.org - zo zou een Y-dwerg eruit kunnen zien, volgens een (onbekende) artiest](2.jpg "Credit: wikimedia.org - zo zou een Y-dwerg eruit kunnen zien, volgens een (onbekende) artiest")

En net omdat ze niet branden, zijn deze sterren zo moeilijk te vinden. Ze zenden weinig licht uit, dus kan je ze niet zien met een gewone telescoop. Met de combinatie van een infraroodcamera en een telescoop zijn ze nu dus wel ontdekt.

Enkele van deze Y-dwergen zijn trouwens veel dichterbij dan verwacht. NASA heeft er gevonden die ‘slechts’ negen lichtjaren van ons verwijderd zijn. Ter vergelijking: de ster die zich het dichtst bij ons zonnestelsel bevindt, ligt vier lichtjaren ver. Relatief dichtbij, dus!